---
title: "4 sezon Smoczego Księcia, czyli jak zmienić świetną historię w meh"
date: 2022-11-06
---
## Zaznaczę to od razu - nie jestem wielkim fanem animacji, szczególnie animacji 3D
Mimo to jednak kiedy na początku przysiadłem aby obejrzeć Smoczego Księcia, wsiąkłem jak w ruchome piaski. Wyskoczył mi na Netflixie przy okazji premiery 3 sezonu, z tego co pamiętam był chyba wtedy na drugim lub trzecim miejscu najchętniej oglądanych. A skoro nie miałem za bardzo nic do obejrzenia, włączyłem sobie to.

I owszem, Smoczy Książe to głupiutka bajka dla dzieci, traktująca o przyjaźni, miłości, szacunku do natury i tak dalej. Cukierkowa oprawa, żarty o bąkach, przeplatane boleśnie przewidywalnymi zwrotami akcji, doprawione zaskakująco głębokimi i interesującymi postaciami (niema postać, porozumiewająca się za pomocą języka migowego, która przy okazji jest homoseksualna? Count me in!). Dość powiedzieć, że mimo bycia kilka dekad poza grupą docelową bawiłem się naprawdę nieźle. 

I jasne, nie siedziałem na brzegu fotela, nie zaciskałem pięści, nie kibicowałem bohaterom, bojąc się o ich życie. Ale była to animacja, którą oglądałem z przyjemnością, a takich jest niewiele. Tym bardziej, że SK należy do znienawidzonego przeze mnie gatunku animacji 3D. I o ile początkowo oprawa i wręcz nienaturalnie płynny ruch mnie odrzucały, tak po dwóch/trzech odcinkach szło się przyzwyczaić. Nie jest to "ładna" animacja, raczej bym się skłaniał ku "paskudnej" (tu ponownie, bierzcie to z garścią soli, nie cierpię animacji 3D), jednak ma swoje przebłyski. Przede wszystkim tymi "przebłyskami" są na przykład projekty postaci, szczególnie elfów. Wielkie oklaski dla animatorów, że chociaż tutaj się postarali, postaci są pięknie wykonane, świetnie animowane, na szczęście odciągają uwagę widza od raczej przeciętnej reszty. Doskonale dobrane były też głosy, biorąc pod uwagę, że każdy gatunek elfów to osobne plemię, uwielbiam ostry brytyjski akcent Rayli, twardy i chropowaty francuski akcent słonecznych elfów. Muzyka też nie była zła, raczej wpadała w kategorię "nie przeszkadza podczas oglądania, ale jej nie pamiętam" (co zdecydowanie jest lepsze niż muzyka, którą pamiętasz, ale za to, że przeszkadzała w oglądaniu).

Ale już od połowy trzeciego sezonu widać było, że studio nie pokłada za wielkich nadziei w tej franczyzie i nieco tnie na kosztach. Mówię tu o nieco gorszej jakości dynamicznej animacji (szczególnie w walce, której niestety pod koniec sezonu jest dużo), sporadycznych błędach animacji... Widać że jakość nieco spadła. Na szczęście skrypt trzymał poziom, pozostając spójny i koherentny, zachowania postaci, ich przemiany i decyzje były umotywowane. Fakt faktem, w dość dziecinny i naiwny sposób, ale widać było dlaczego podejmują takie, a nie inne decyzje. Świetnie poruszano tematy rasizmu, ksenofobii, a także delikatnie wprowadzano pewne elementy IDEOLOGII GENDER! Nie no, poważnie to są chyba tylko dwie postaci homo, które ostatecznie się ze sobą schodzą i jest to bardziej naturalne i niezauważalne, niż większość hetero relacji w serialach. Tbh, zorientowałem się, że mają się ku sobie dopiero pod koniec 3 sezonu, a pojawiały się chyba od połowy 1.

A potem przyszedł czwarty sezon. Miał on premierę kilka dni temu, obejrzałem cały na jednym posiedzeniu (9 odcinków po 20 minut) i po zakończeniu aż musiałem sprawdzić, czy na pewno oglądam kontynuację tej naprawdę fajnej animacji, czy nie przypadkiem jakiś fanfik. Było KOSZMARNIE.

Od początku - widać tutaj, że budżet na animację poszedł na łeb na szyję. O ile poprzednie sezony miały sporo dynamicznej akcji, scen pełnych ruchu, z wieloma postaciami, tak tutaj... Albo postacie niezbyt się ruszają, albo wykonują zapętlone animacje. Walki ograne są tak, by wyglądały dynamicznie przy absolutnie minimalnej ilości ruchu. Mniej więcej w połowie sezonu jest walka z bardzo ciekawym zamysłem, która trwa kilkanaście sekund, a jedyne co postaci robią to powoli chodzą. CO... Zwiększyła się też liczba błędów animacji, o ile pod koniec trzeciego sezonu nie były one aż tak zauważalne (specjalnie obejrzałem go jeszcze raz, żeby się upewnić), tak tutaj nie dało się ich nie zauważyć. Nagle zmieniające się oświetlenie twarzy postaci, z klatki na klatkę z całkowitego cienia na całkowite słońce, bez najmniejszego ruchu postaci czy powodu. Dynamiczny szwenk kamery, gdzie tło porusza się szybciej niż postacie, sprawiając wrażenie, jakby stojące postacie ślizgały się po terenie. To tylko dwa przykłady, a jest tego dużo więcej.

Ale dobra, trzeci sezon też miał problemy, przynajmniej trzymał poziom skryptu. No niestety, mam wrażenie że w ramach cięć budżetowych postanowili skorzystać z Teorii małp i Szekspira, mówiącej że dowolne dzieło kultury może napisać nieskończona liczba małp z maszynami do pisania. Ja wiem, ja rozumiem, ze to bajka dla dzieci. Ale stworzyć całą postać, której jedynym celem przez 8 z 9 odcinków jest bycie źródłem żartów o bąkach? Nosz kurwa mać... Nawet najdebilniejszy żart z poprzednich 3 sezonów nie umywał się do poziomu żenady, jaką odczuwałem za każdym razem, kiedy ta postać pojawiała się na ekranie. Jeden żart okej. Dwa, no w porządku. Ale 14 żartów o pierdzeniu w jednym, 20 minutowym odcinku? O pozostałych idiotycznych, żenujących i zwyczajnie niesmacznych żartach nie wspominam.

Kolejny problem skryptu - niespójność. Tutaj niestety muszę rzucić delikatnym spoilerem, ale jest to kwestia wyjaśniająca się dosłownie w 1 czy 2 odcinku pierwszego sezonu. Są dwa typy magii - magia natury oraz czarna magia. Czarna magia wymaga poświęcenia, czy to roślinki, czy to zwierzątka, czy własnej siły witalnej, zależnie od siły zaklęcia. Przez wszystkie sezony mniej więcej się tego trzymano, wiadomo, zdarzały się jakieś niewielkie odstępstwa, ale na tyle by wyjaśnić to na zasadzie "No pewnie postać użyła odrobiny swoich sił witalnych", czy tam innych cudów, jak picie eliksirów. Ba, fakt że ten typ magii wymaga poświęcenia jest jednym z głównych motywów całej serii. Zaś w czwartym sezonie postanowiono zrównać ten koncept z ziemią, bez żadnego wyjaśnienia. W pierwszym odcinku jedna z postaci poświęca TRZY żywe istoty, by rzucić jedno, bardzo proste zaklęcie. Po czym w następnym odcinku ta sama postać rzuca bardzo potężne i skomplikowane zaklęcie (opanowanie odpowiednika tego zaklęcia w magii natury wymagało od innej postaci bardzo dużo mocy) tak sobie o, z czapy, bez najmniejszego problemu, poświęcenia, niczego. Olać ustanowione reguły, olać wszystko co zbudowaliśmy przez trzy sezony. Niby twórcy próbowali zrobić jakiś character development jednej z postaci, ale wyszło to idiotycznie, głupio i zwyczajnie dziecinnie.

Nie wspominając już o tym, że postaci podejmują czasem tak głupie, niedojrzałe, idiotyczne decyzje... I to dosłownie minuty po tym, jak te same postaci były opanowane i inteligentne. Tak, jakby scenarzysta stwierdził "O nie, ta postać nie była skończonym debilem przez ostatnie 3 minuty!". Naprawdę, czułem się jakbym czytał jakiegoś słabego fanfika na Wattpadzie... Nie wspominając o tym, że cały ten sezon niewiele wnosi, nieszczególnie zmienia status quo, po zakończeniu ostatniego odcinka miałem takie "To już?". Pozostałe sezony niby miały tyle samo odcinków, niby trwały tyle samo, ale pojedynczy sezon potrafił zachwiać całym światem, wywrócić na łeb cały porządek świata i rozkład sił. Tutaj? Mam wrażenie, że cały sezon dałoby się opisać w czterech zdaniach (spoiler - na końcu artykułu to zrobiłem).

Zatem czy czwarty sezon ma jakiekolwiek zalety? Ano... ma. Nie jest ich dużo, ale jakieś tam są. Przede wszystkim - relacja pewnych dwóch postaci, których losy są obecnie w ogóle nie powiązane z główną linią fabularną. Jest to wątek całkowicie poboczny, powiązany mocno z wydarzeniami trzeciego sezonu. Tutaj ciężko cokolwiek mówić, by nie zaspoilerować, ale jest to WYJĄTKOWO głęboki wątek poboczny, nawet głębszy, ciekawszy i dojrzalszy niż główna linia fabuły. Jestem w szoku, jakim cudem udało im się wcisnąć do jednego sezonu całkowicie zdebilały i zidiociały wątek główny, oraz dojrzały, inteligentny i wartościowy wątek poboczny.

Druga zaleta - głosy. Mam wrażenie, że aktorzy głosowi widząc, jakim dumpster fire jest ten sezon dawali z siebie 150%, byle by jakoś to uratować. I się udało. Rayla brzmi po prostu oszałamiająco, zakochałem się w akcencie słonecznych elfów, pozostałe postaci (kiedy nie mówią o bąkach) też brzmią wybitnie. Na szczęście.

All in all, ocena. Nie lubię ocen liczbowych, bo zawsze mam wrażenie, że oceny są zdominowane przez 1 i 9. Jednak w mojej głupiej skali dam pierwszym trzem sezonom w sumie solidne 7/10 - bardzo dobra animacja, nieco infantylna, nie trzęsie światem kinematografii, ale porusza w dojrzały sposób ważne tematy. Czwarty sezon dostaje zaś ode mnie bardzo słabiutkie 2/10, okraszone zapachem bąka. Jedynym powodem, dla którego nie jest to 1 albo 0/10 jest ten cholernie dobry wątek poboczny.

---
# Spoilery!!!!!!!!!!!
A teraz postaram się opisać fabułę 4 sezonu w czterech zdaniach:

Minęły 2 lata, podczas których w sumie niewiele się działo, nic się nie zmieniło, poza tym, że Rayla, jedna z dobrych odeszła, by szukać Virena, głównego złego poprzednich sezonów, którego ciała nie odnaleziono po bitwie. Okazało się, że Claudia, córka Virena przywróciła go do życia z pomocą Aaravosa, potężnego elfiego maga, który chce się posłużyć tą dwójką, by uwolnili go z magicznego więzienia, w którym zamknęły go smoki. Drużyna dobrych - Callum, Ezran, Rayla i Soren, oraz drużyna złych - Claudia, Viren i elf od bąków, spędzają większość sezonu drepcząc po lesie, żeby dotrzeć do jednego z ocalałych arcysmoków, który ma wskazówkę, gdzie znajduje się więzienie Aaravosa. Ostatecznie żadna z drużyn nie zdobywa wskazówki, smok się wkurwia i wszyscy są w punkcie wyjścia, poza tym, że Viren znów jest wielkim złym.
