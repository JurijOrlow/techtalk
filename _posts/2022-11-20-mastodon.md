---
title: Mastodon - czy Słoń zniszczy Ptaka?
date: 2022-11-20
---

# O co do cholery chodzi z tym całym Mastodonem?
Zapewne wielu z was czytało ostatnio najróżniejsze artykuły związane z zakupem Twittera przez Elona Muska. W wielu tych artykułach przewija się jedna nazwa - Mastodon. Co to jest? O co chodzi? Zwykle jest to przedstawiane jako "otwartoźródłowa alternatywa dla Twittera", jednak w mojej opinii, po używaniu go przez jakiś czas, wydaje mi się, że to coś więcej, niż tylko "podróbka Twittera".

## Ale od początku - czym jest, kiedy powstał i do czego służy Mastodon?
Sama platforma powstała około roku 2016, kiedy to inny multimiliarder (swoją drogą współpracownik Elona Muska przy tworzeniu PayPala) zaczął coś przebąkiwać, że chciałby kupić Twittera. To nakręciło do działania pewnego niemieckiego programistę, który w kilka miesięcy naklepał bardzo prosty framework do tworzenia portali społecznościowych. Tak, nie sam portal, a framework do tworzenia ich.

Ponieważ Mastodon to nie portal społecznościowy, jak Facebook, Twitter czy inny Instagram. Jest to idea i projekt wielu połączonych, zdecentralizowanych portali, zwanych "INSTANCJAMI". Zasadniczo jak to działa - dowolna osoba na świecie może wykupić sobie VPS, albo nawet postawić swój, jeżeli ma wolny serwer, wykupić domenę i postawić na tym VPS instancję Mastodona. Jest to jakby jeden, malutki Twitter, gdzie to twórca i jego ekipa administracyjna są bogami. To oni ustalają reguły, to oni ustalają czy każdy może dołączyć, czy nie, to oni przeglądają prośby o dołączenie, to oni zajmują się moderacją. Poza kosztami utrzymania VPSa i domeny, założenie własnej instancji nie kosztuje nic, korzysta się z frameworku Mastodona, który zapewnia szablon i wszystkie narzędzia, mechaniki, zabezpieczenia. Twoim zadaniem jest po prostu "bycie Elonem Muskiem twojej instancji", jak to śmiesznie określił twórca mastodon.tech. 

## Czy to znaczy, że muszę zakładać konto na każdej instancji, do której chcę dołączyć?
Absolutnie nie. Właśnie tutaj rolę gra fakt, że Mastodon jest zdecentralizowanym projektem opartym na jednym frameworku - wystarczy założyć konto na jednej instancji. Po prostu wybieramy tę, która najlepiej nas oddaje, jest tematycznie nam najbliższa, no i najważniejsze - której reguły nam odpowiadają. Jak pisałem, reguły instancji określają jej właściciele. Jeżeli dla przykładu ktoś chce założyć konto promujące jego OnlyFans zdjęciami dupy, a w zasadach instancji jest całkowity zakaz treści pornograficznych - cóż, trzeba znaleźć inną instancję, na której będziemy świecić pośladami. Czyli zasadniczo wybieramy instancję, która nam najbardziej ideowo pasuje i zakładamy na niej konto. Niektóre instancje pozwalają na to od razu, niektóre wymagają zaakceptowania, a niektóre w ogóle nie pozwalają nowym użytkownikom na dołączanie (jak na przykład mastodon.social po zakupie Twittera przez Muska, który przez NAWAŁ imigrantów z TT wyłączył rejestrację na dwa tygodnie).

Dalej sprawa jest prosta - znajdujemy kogo chcemy obserwować, klikamy "Obserwuj" i tyle. Niezależnie w jakiej jest instancji, możemy obserwować, wysyłać DM, komentować i udostępniać jego posty. Dla przykładu, ja siedzę na fosstodon.org, bez problemu mogę komentować posty WulgarnegoGracza, który jest na instancji 101010.pl (głównej instancji na Polskę). W drugą stronę, jeżeli ja coś postuję na fosstodonie, ktokolwiek z was, nieważne gdzie jest zarejestrowany, może mnie obserwować i komentować. Wszystko nie wychodząc poza moją instancję (posty z innych instancji wyświetlają się na moim feedzie).

## I tu przechodzimy ładnie do Fediverse

Który tutaj tylko "liznę", bo to temat na caaaały osobny artykuł (nad którym siedzę już z tydzień swoją drogą). Fediverse to  w największym uproszczeniu "Mastodon dla innych Mastodonów". Tak jak sam Mastodon jest zdecentralizowany i podzielony na instancje, a mimo to jedno konto wystarczy do komunikowania się z wszystkimi, tak każdy projekt należący do Fediverse wymaga tylko jednego konta na dowolnym portalu, na dowolnej instancji. Dla przykładu, ja mając konto na instancji fosstodon.org w projekcie Mastodon, mogę bez najmniejszego problemu obserwować, komentować i lajkować posty innego użytkownika, który ma konto na instancji pixelfed.social projektu Pixelfed (zdecentralizowany, otwartoźródłowy Instagram). Wtedy moje komentarze na Pixelfed wyświetlają się jako zapostowane przez @[nazwa_użytkownika]@fosstodon.org, a zdjęcia tej osoby po prostu wyskakują mi na tablicy Mastodona. W zamyśle działa to ze wszystkim - jedno konto na dowolnym projekcie, żeby używać wszystkich projektów w Fediverse. Jak to działa - różnie, ale jak pisałem, to temat na cały osobny artykuł. Jako teaser powiem tylko, że w Fediverse są już odpowiedniki dla Twittera, Facebooka, Youtube, Twitcha, Spotify, Instagrama i najróżniejszych blogów (jak GH Pages czy Tumblr). A to wszystko z jednego tylko konta.

## Feed i rekomendacje - czyli największa zmiana względem Twittera
Jak wszyscy wiemy - Twitter i Facebook wiedzą najlepiej co lubimy. Zaawansowane algorytmy rekomendujące, zbierające przerażające ilości naszych danych, wszelkie kliknięcia, ile czasu spędzamy na jakich grupach, kogo obserwujemy, nawet na jak długo przestajemy scrollować widząc posty z danym hashtagiem na Twitterze. Wszystko to zbudowane jest po to, żeby nasz feed był ciągłym, nieprzerwanym strumieniem tego, co według algorytmu nam się spodoba. W praktyce, na TT możemy spędzić długie godziny bezmyślnie scrollując, a algorytm podrzuca nam coraz to nowe posty, osoby do obserwowania, rekomendacje.

Na Mastodonie tego nie ma. Nasz feed pokazuje nam to, co chcemy, żeby nam pokazywał. Nie ma żadnego algorytmu, żadnego zbierania danych telemetrycznych, żadnego podrzucania wszelakiego śmiecia, bo akurat zatrzymaliście scrollowanie na zdjęciu laski w bikini, więc teraz przez miesiąc wasz feed to będzie ciągły strumień gwiazdeczek porno z OF. Feed wyświetla posty, polubienia i udostępnienia profili, które obserwujemy, plus do tego posty związane z hashtagami, które obserwujemy. Nic więcej, a jeżeli chcemy, to o wiele mniej, na przykład poprzez filtrowanie słów, które nam się nie podobają, czy zablokowanych hashtagów. Oznacza to, że jeżeli coś ma się przewijać na naszej tablicy, musimy sami to tam umieścić (mniej więcej). I wracając do Fediverse - to właśnie tutaj pojawiają się posty ze wszystkich instancji i profili. Jeżeli mamy konto na Mastodonie, a obserwujemy na nim kogoś z Pixelfeda, to właśnie na feedzie Mastodona będą nam się przewijały zdjęcia z Pixelfeda. Więc korzystając w całości z Fediverse na naszym feedzie będą posty wszystkich, których obserwujemy na wszystkich instancjach Mastodona, wszystkich, których obserwujemy na Pixelfedzie, Peertube i innych projektach Fediverse. 

Ale jeżeli chcemy "zanurkować w głąb szamba", możemy też przełączyć się na feed lokalny - czyli wszystkie posty, które są dodawane na naszej instancji, lub globalny - czyli wszystkie posty ze wszystkich instancji Mastodona. Ale ostrzegam - byliście kiedyś na serwerze Discorda z kilkoma tysiącami użytkowników i weszliście na ogólny kanał? To mniej więcej tak to tutaj wygląda, nie zdążysz przeczytać zdania, bo już masz 500 innych postów powyżej. Ale można i jest to fajny sposób na znalezienie ludzi, których chcemy obserwować. I bez obaw, można całkowicie wywalić z wszystkich feedów treści NSFW.

## A co z bezpieczeństwem? Danymi? Anonimowością? Prawem? Rzeczami zakazanymi?

Przede wszystkim trzeba coś sobie wyjaśnić - Mastodon to nie pozbawiony prawa Dziki Zachód. Jeżeli stworzysz instancję promującą Austriaka z wąsem i skupiającą ludzi, którzy uważają że długie nosy i bokobrody są brzydkie, dostaniesz kopa. Nawet, jeżeli twój regulamin pozwala na to, nadal łamiesz prawo międzynarodowe, a Mastodon ma pełne prawo usunąć twoją instancję.

Tworząc instancję na Mastodonie musisz:

- przestrzegać prawa międzynarodowego (tutaj najbardziej chodzi o promowanie nazizmu, dziecięcą pornografię, pedofilię i terroryzm)
- przestrzegać prawa kraju, w którym instancja jest zlokalizowana
- przestrzegać TOS Mastodona w sprawie ochrony danych osobowych

I jasne, reguły z instancji na instancję mogą być różne, niektóre nie pozwalają nawet na przeklinanie, inne na cycki, jeszcze inne dozwalają wszelką pornografię i nagość, kolejne nie zezwalają na dołączenie osobom heteronormatywnym, a jeszcze inne zezwalają na otwarty rasizm. W tej materii Mastodon jest bardzo podobny do Reddita - wolność Tomku w swoim domku, tak długo jak nie łamiesz prawa. Dlatego tak ważne jest przeczytanie reguł instancji, zanim założysz na niej konto. Bo o ile migracja między instancjami jest możliwa, to po prostu jest uciążliwa. Plus nikt nie lubi dostawać banów, prawda?

Te zasady tak naprawdę weszły w życie w okolicach 2020, kiedy to Mastodon niestety stał się bardzo popularny wśród "fanów" dziecięcej pornografii i instancja skupiająca takich "koneserów" była druga, zaraz po mastodon.social, pod względem wielkości i aktywności. Na szczęście po wielkiej rewolucji, wszystkie takie instancje zostały usunięte.

No właśnie - to w końcu co grozi za "odpierdalanie"? Po pierwsze - ban na instancji, jeżeli nie stosujesz się do zasad na niej panujących. Sam Mastodon nie może prowadzić interakcji z konkretnymi użytkownikami - jeżeli instancja dopuszcza rasizm, to możesz puścić wodze fantazji pod względem rasizmu i nie dostaniesz bana od Mastodona. Wielu imigrantów z Twittera nie do końca to rozumiało, myśląc że na największej instancji - wspomnianym mastodon.social - można robić co się chce. Dość powiedzieć, że około 70% nowych kont utworzonych po przejęciu Twittera zostało tam zbanowanych za łamanie regulaminu instancji. Albo instancja deathto.bird, która została usunięta przez Mastodona, ponieważ powstała by skupiać ludzi planujących morderstwo Elona Muska. No i po ostatnie - gdzieś musisz bazować swój serwer hostujący instancję. A to znaczy, że musisz przestrzegać prawa kraju, w którym serwer jest, tak samo jak wszystkie inne strony internetowe. Jeżeli dla przykładu, promujesz homoseksualizm na instancji zlokalizowanej w Rosji, to właściciel tej instancji ma obowiązek przekazać twoje dane organom ścigania, jeżeli takie będą tego chciały. Tutaj wracając do deathto.bird, założyciele i najaktywniejsi działacze z USA (gdzie instancja była bazowana) są teraz ścigani przez amerykańskie służby za podejrzenie terroryzmu.

**Więc nie, na Mastodonie nie można robić "co się chce".**

No i ostatni punkt - TOS Mastodona. To mi się w sumie najbardziej podoba, ponieważ Mastodon ma pełne prawo usunąć twoją instancję, jeżeli działają na niej jakieś trackery, zbierasz dane użytkowników ponad to, co jest dozwolone w TOS (m.in. e-mail, zgrubną lokalizację zawężoną do kraju), lub wyświetlasz reklamy na swojej instancji. Jak najbardziej, współprace z firmami są dozwolone, czasem widzi się posty właścicieli instancji z dopiskiem "This instance is funded by XXX", jednak takie coś jak na Reddicie czy Twitterze, czyli post reklamowy oznaczony jako "Sponsorowane" absolutnie nie wchodzi w grę.

Tylko właśnie - skąd my, lub ktokolwiek, ma wiedzieć, że już tworząc instancję nie ustawiamy twórcy Mastodona wielkiej farmy danych osobowych? Skąd mamy wiedzieć, jakie nasze dane są pobierane? Cóż, po pierwsze - ponieważ twórca tak mówi. Ale w przeciwieństwie do innych portali, nie musimy wierzyć mu na słowo, o nie. Ponieważ projekt jest otwartoźródłowy, każdy może bez problemu przejrzeć każdą linijkę kodu Mastodona i sprawdzić, co jest pobierane. Kod napisany jest też tak, by bardzo utrudnić (w teorii uniemożliwić) nieautoryzowane zaimplementowanie wszelkich trackerów. To jest właśnie moc projektów otwartoźródłowych. A jeżeli nadal ktoś nie jest przekonany, że to działa w ten sposób, podam przykład. 

Kilka tygodni temu, twórca PolyMC - launchera dla Minecrafta pod Linuxa - wrzucił poprawkę kodu, która wyciągała od użytkowników dane o ich dokładnej lokalizacji. Co było oczywiście sprzeczne z tym, co twórca mówił, mówił że w ogóle takich danych nie pobiera. Dodatkowo, ten fragment był nieźle zamaskowany i wleciał przy okazji sporego bugfixu - jasne działanie po cichu, na szkodę użytkownika. Pierwszy issue na GitHubie odnoszący się do tego, że nowa poprawka zbiera dane o lokalizacji pojawił się 11 minut po wrzuceniu poprawki. Społeczności wystarczyło 11 minut, żeby przejrzeć kod, znaleźć coś, co im nie pasowało i zrobić pierdolnik. Cała sytuacja mocno eskalowała i projekt został porzucony, a koleś jest spalony, ale to nie jest istotne. Wystarczyło 11 minut, żeby społeczność FOSS znalazła niezgodność z tym, co deklarował twórca.

## Czy Mastodon jest w ogóle potrzebny?
Cóż. Tak. Ale i nie. Realistycznie, raczej nie zagrozi Twitterowi. Realistycznie, jak jedna osoba z was w ogóle sprawdzi co to jest i założy konto to będzie sukces. Realistycznie połowa z was, czytających nawet nie ma Twittera, a 90% drugiej połowy koło trąbki lata co robi Musk i nie ma zamiaru zmieniać platformy tylko dlatego, żeby "mu pokazać".

Ale konkurencja jest potrzebna. W każdej przestrzeni, a szczególnie w tak ważnej, jak media społecznościowe, gdzie monopol jednej firmy może doprowadzić do całkowitego zabicia wolnego słowa i ograbienia nas z wszystkich danych osobowych. Bo nie ma alternatywy. Dlatego o ile uważam, że Mastodon to raczej małe i niszowe rozwiązanie, bardziej dla takich entuzjastów jak ja, to cieszę się, że jest. Bo daje to "dyszenie w kark" czy to Muskowi, czy Zuckerbergowi. Że są najwięksi, ale nie są jedyny. Że społeczność może wiele znieść i wybaczyć, ale jeżeli odjebią za bardzo - społeczność ma gdzie iść i wcale nie musi korzystać z ich rozwiązania. Dlatego takie projekty są ważne i potrzebne. Bo może i nie zawojują rynku (chociaż kto wie, kiedyś to Nasza Klasa wydawała się nie do ruszenia, aż przyszedł Facebook), może i za 10 lat nie będziemy wszyscy na Mastodonie, wspominać jak to źle było na Twitterze, ale ci, którzy zarządzają "gigantami" mają kogoś, kto ich podgryza po kostkach i wiedzą, że nie są już jedyni. 

## Podsumowanie
Cóż, raczej wątpię, że ktokolwiek z was ma Mastodona. Wątpię, że ktokolwiek z was założy tam konto po tym poście. Po prostu chciałem przybliżyć wam, co to jest, czym to się je, dlaczego jest fajne i sporo ludzi na nim siedzi. Podzielcie się swoimi przemyśleniami. No i dajcie znać, czy w ogóle jest sens, żebym kończył tekst o Fediverse, czy to jest coś, co was interesuje.