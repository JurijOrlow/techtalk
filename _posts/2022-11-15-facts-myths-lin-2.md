---
title: Fakty i mity na temat Linuxa - część 2
date: 2022-11-15
---
# Część 1 zaginęła w odmętach Facebooka, ale trzymajmy się numeracji
## Dlaczego nie przejdziesz na Linuxa?
Takie pytanie postawiłem użytkownikom grupy Telefonawka na FB. Proste, skierowane do osób, które nie używały, nie używają i nie mają zamiaru używać Linuxa. Dlaczego to zrobiłem?

Ponieważ jako wieloletni użytkownik tego systemu mogę zwyczajnie pewnych rzeczy nie dostrzegać. Ale też mogę wiedzieć rzeczy, które są zwyczajnymi mitami, a które powstrzymują ciekawych użytkowników przed wypróbowaniem. Dlatego też w tym artykule/felietonie postaram się zebrać w kupę najczęściej pojawiające się odpowiedzi, sklasyfikować jako FAKT lub MIT i ewentualnie rozwinąć temat.

Więc bez marnowania czasu **jedziemy**.

---

1. Linux jest trudny w instalacji - **MIT**

Ta odpowiedź pojawiała się chyba najczęściej. Wielu użytkowników ma wyobrażenie Linuxa jako "tego dziwnego systemu, gdzie trzeba klikać w terminalu". I owszem, jest to po części prawda, jednak tylko po części. Jeżeli zaś chodzi o instalację, jest to całkowicie błędne podejście. W sumie sam nie wiem, z czego to się wywodzi, że żeby zainstalować Linuxa trzeba spędzić nad tym godziny i znać się na terminalu.

Absolutnie nie. Większość dystrybucji używa instalatora zwanego Calamares. Jest to w pełni graficzny instalator, gdzie jedyne co użytkownik musi zrobić to wybrać język, strefę czasową (klikając Warszawę na mapie), wskazać dysk i kliknąć "Instaluj". I nie przesadzam! To naprawdę jest takie proste! Jasne, niektóre dystrybucje oferują dodatkowe opcje, jak wybranie systemu plików, dodatkowego oprogramowania, środowiska graficznego, niektóre poproszą o połączenie z WiFi. Ale all in all, cała instalacja sprowadza się do kliknięcia 4 przycisków. Jeżeli już, to wydaje mi się, że Windows ma trudniejszą instalację, bo trzeba mu ręcznie partycjonować dysk i zastanowić się, czy wszystko na C, czy zrobić C i D. W przypadku Linuxa tego zastanawiania się nie ma - wybierasz dysk i klikasz "Dalej".

I jasne, są dystrybucje, gdzie proces instalacji jest dłuższy, bardziej skomplikowany. Ale nie są to dystrybucje wybierane przez laików. Więc w ogólnym rozrachunku - **nie, instalacja Linuxa nie jest trudna, jest łatwiejsza od instalacji Windowsa**.

---

2. Linux jest brzydki! - **FAKT/MIT**

Kolejna kwestia często przewijająca się, szczególnie teraz, kiedy Microsoft pcha swój "fluent design". Tu oczywiście jest kwestia gustu. Ale wiem, skąd to się bierze. Wpisując w Google "Linux desktop" pierwsze obrazki, jakie nam wyskakują to stockowe XFCE. I tak, jest brzydkie. Jest brzydkie jak ja pierdolę, nigdy w życiu nikt mnie nie zmusi do używania XFCE. Ale jest to tylko jedna z opcji dostępnych w Linuxie. I to nie jakaś szczególnie popularna, bo używana w 99% do antycznych komputerów z racji swojego znikomego zużycia zasobów - świeża instalacja Debiana z GNOME zużywa ok. 700 MB RAM, podczas gdy przy XFCE tylko 110 MB. 

Jednak jak powiedziałem - XFCE to tylko jedna z opcji i to nieszczególnie popularna. Dwa największe środowiska graficzne to GNOME oraz KDE. Te wyglądają... w porządku na świeżo, jednak to, co można z nimi zrobić... Cóż, to jedna z największych zalet Linuxa. Kilka osób chwaliło ZorinOS za to jak wygląda. Niespodzianka, ZorinOS używa GNOME, tego samego, którego używa Ubuntu. Po prostu ma inny theme, ikonki i inne pierdoletki. Scena upiększania Linuxa, tzw. "ricingu" jest wręcz gigantyczna. Na moment pisania tego tekstu na stronie gnome-look (czyli jak można się domyślić, strona na której są motywy, ikonki, kursorki do GNOME) jest 1508 motywów, 1657 zestawów ikon i 781 zestawów kursorów. Do tego tysiące rozszerzeń, które można przeglądać, wybierać, instalować, konfigurować, które zmieniają cały system nie do poznania. 

I co najlepsze - wszystko to bez otwierania terminala, oraz dostępne na KAŻDEJ dystrybucji. Ponieważ tutaj trzeba wspomnieć - dystrybucja =/= środowisko graficzne. Wspomniane przeze mnie XFCE, GNOME, KDE można zainstalować na KAŻDEJ dystrybucji, czy to Ubuntu, Fedora, Mint, Arch, co tam chcecie. Ba, większość dużych dystrybucji oferuje kilka ISO do pobrania z preinstalowanymi środowiskami graficznymi - Ubuntu ma swoje Kubuntu (z KDE), Fedora ma swoje KDE Edition. Pick your poison, niezależnie co wybierzesz, możesz sprawić, że będzie wyglądało tak, jak tego chcesz. Sam jestem najlepszym przykładem, mój osobisty laptop ma Fedorę, służbowy ma Ubuntu, a systemy wyglądają IDENTYCZNIE. Poznać można które ma co tylko dzięki ikonce w sekcji "O systemie" w ustawieniach.

Dla ciekawych jak MOŻE wyglądać Linux polecam poniższe linki:

https://www.reddit.com/r/unixporn/ - subreddit poświęcony "ricingowi"

https://youtu.be/y4yPm9s3KVg - poradnik jak zrobić z KDE dokładną kopię MacOS

https://youtu.be/Cy4Zo9-Tn-c - poradnik jak zrobić z GNOME dokładną kopię Windowsa 11

https://store.kde.org/p/1499884/ - motyw Fluent dla KDE, bazowany na Windowsie 11

---

3. Na Linuxie nie ma Adobe, VMix, Office - **FAKT**

I nie zamierzam tu wchodzić w dyskusję, że przecież można używać Wine, czy VMek z Windowsem. To nie jest rozwiązanie i każdy to wie. Nie, na Linuxie nie ma niektórych wielkich, własnościowych softów jak pakiet Adobe czy pakiet Office. Nie ma też niektórych malutkich, niezależnych projektów, rozwijanych przez jednego czy dwóch developerów, którym się nie chce portować na Linuxa, jak VMix. Jeżeli używacie tego i nie możecie przejść na alternatywy - no to Linux nie jest dla was.

Ale to nie tak, że Linux jest w tym aspekcie wybrakowany, to nie tak że nie ma tam nic. Nadal ma ogromną bibliotekę oprogramowania, jeżeli jesteście w stanie spróbować alternatyw i się wam spodobają, to problem znika. I wiadomo, GIMP nam raczej nie zastąpi Photoshopa, ale już np. KDEnlive jest naprawdę dobrym programem do edycji wideo (polecam kanał Linux Experiment, gdzie prowadzący od lat powtarza, że wszystkie swoje filmy edytuje na KDEnlive), LibreOffice/OnlyOffice jest naprawdę świetnym odpowiednikiem MS Office - i tak, nadal są pewne ograniczenia, jak makra, ale już kompatybilność schodzi na dalszy plan, bo OnlyOffice oferuje 98,7% kompatybilności z pakietem MS Office. Dla streamerów jest OBS.

I tak, niektórym alternatywy nie wystarczą. Niektórzy po prostu nie obejdą się bez softu dostępnego tylko na Windowsa. Ale jeżeli nie jesteś tą osobą, to uwierz mi, że na Linuxie raczej ci niczego nie braknie.

---

4. Ustawianie czegokolwiek w Linuxie to mordowanie się z terminalem i godziny szukania w internecie - **MIT**

Był to fakt jeszcze 6-7 lat temu. Jednak teraz absolutnie nie. Po instalacji systemu większość użytkowników nie będzie miała potrzeby używać terminala. I mówię to z pełnym przekonaniem, jako ktoś, kto używa tego systemu od lat. Zmiana wyglądu? Polega na skopiowaniu folderu z motywem do odpowiedniej lokalizacji w katalogu domowym, a potem wybranie go w aplikacji. WiFi, VPN, Bluetooth? Wszystko w aplikacji ustawień. Swoją drogą "wszystko w aplikacji ustawień" Microsoft bezczelnie zgapił z Linuxa, bo jeszcze na początku Windowsa 10 ustawienia systemowe były rozjebane po kilku różnych aplikacjach - Panel Sterowania, Ustawienia i tak dalej. Poważnie, jeżeli nie macie zamiaru fundamentalnie zmieniać od zera całych podstaw systemu, to nie ma czegoś, co musielibyście ustawić w terminalu. Absolutnie wszystko, co użytkownik chciałby ustawić jest w aplikacjach graficznych.

No to dlaczego wszystkie strony, poradniki i inne podają komendy? Ano dlatego, że wszystko, co użytkownik chciałby ustawić MOŻE zrobić z terminala. I wtedy jest to niezależne od dystrybucji i środowiska - komendy działają tak samo, niezależnie czy masz Ubuntu czy Fedorę, GNOME czy KDE. Bo to samo ustawienie może być po prostu w innym miejscu w GNOME, w innym w KDE i w jeszcze innym w XFCE. Ono tam jest, ale wpisanie komendy jest szybsze, plus osoby odpowiadające na pytanie na Reddicie nie muszą się pytać OPa jaką ma dystrybucję i jakie środowisko graficzne. Niech po prostu klepnie komendę i zadziała.

Także nie - nie musisz używać w Linuxie terminala. Wszystko co chcesz zrobić w systemie na pewno zrobisz graficznie.

---

5. Linux się non stop psuje - **MIT**

Linux sam w sobie jest KILOMETRY nad Windowsem jeżeli chodzi o stabilność. Oczywiście jeżeli wybierzemy odpowiednią dystrybucję. Ponieważ są dystrybucje skierowane do entuzjastów, które przy każdej aktualizacji mają 50/50 że wyjebią się na plecy. Ale jak mówię - to są dystrybucje dla entuzjastów, których zwykły użytkownik nie dotyka, głównie Arch i jego pochodne. Z drugiej strony spektrum mamy takie rzeczy jak Fedora, Ubuntu LTS, Mint. Są to dystrybucje, które mogą LATAMI działać bez najmniejszego potknięcia, nie psują się tak długo, jak użytkownik - celowo lub nie - ich nie popsuje. Tutaj trochę wchodzę na grząski grunt, ale z mojego doświadczenia 95% sytuacji "Linux mi się nie chce włączyć" wychodzi z tego, że taki sobie człowieczek bezmyślnie kopiuje komendy z internetu nawet ich nie czytając, a potem psuje sobie system i "LINUX GUNWO". 

O stabilności Linuxa świadczy fakt, że w mojej byłej firmie był sobie laptopik służący do testowania softu na Linuxie. Ogólnodostępny, w zasadzie służył tylko do tego, żeby się na niego zalogować, zainstalować swoją paczkę, sprawdzić czy działa i odłożyć do szafki. Ewentualnie jak komuś się popsuł laptop to brał sobie i używał dzień czy dwa, dopóki nie dostał nowego. Był to Dell, na którym przy kupnie w 2016 zainstalowano Ubuntu 16.04 LTS. Od tamtej pory po prostu co dwa lata jest upgrade do nowej wersji. Jeszcze się nie wywalił. Od 6 lat działa bez zarzutu, bez zająknięcia i jest to najpewniejszy laptop w firmie.

Swoją drogą inna ciekawa historyjka - nie dalej jak miesiąc temu kumpel w pracy wymyślił żart - "Czemu admini używają Linuxa? Bo jakby im się system nie psuł co 5 minut to by nie mieli co robić". Godzinę później jego laptop z Windowsem 11 postanowił się zaktualizować i wyjebał taki BSOD, że na ekranie laptopa był niebieski ekran, jeden zewnętrzny ekran się wyłączył, a na drugim mimo kilku restartów dalej była jego tapeta. Ostatecznie trzeba było przeinstalować system, bo się wyjebała tablica partycji.

Więc ponownie - jeżeli nie używamy celowo dystrybucji niestabilnych, które nawet na swoich stronach ostrzegają o swojej niestabilności, a także nie staramy się popsuć systemu siejąc wesoły zamęt w terminalu, Linux raczej nam się nie popsuje. 

---

6. Żeby cokolwiek zainstalować albo zaktualizować trzeba używać terminala - **MIT**

Mit, mit, mit. Wiem, bardzo popularny jest mem "użytkownik Linuxa instalujący przeglądarkę" i gif z Hackermanem. Przykro mi, że muszę wam to przekazać, ale tak nie jest. Instalacja 95% softu w Linuxie to po prostu otworzenie apki z oprogramowaniem - coś na zasadzie Sklepu Play, Apple Store czy Microsoft Store - wybranie programu i kliknięcie "Instaluj". To tyle. Jasne, jakiś bardzo niszowy soft, rozwijany tylko na GitHubie i tak dalej nadal wymagał będzie bawienia się, ale czasy gdzie żeby zainstalować Chrome trzeba było spędzić godziny w terminalu już dawno minęły. Ba, można dwoma kliknięciami zainstalować Microsoft Edge, bo jest na Linuxa xD 

Na chwilę obecną instalacja czegokolwiek w Linuxie jest szybsza i prostsza niż na Windowsie. Może to tylko moje podejście, ale wolę taki system, że po prostu wybieram aplikację i klikam instaluj, niż szukanie w Google gdzie też mogę znaleźć .exe do instalacji programu. Tak samo zresztą są ogarniane aktualizacje systemu, po prostu klikasz "Aktualizuj" i robi się samo. W większości przypadków nawet nie musisz restartować komputera.

---

7. Linux nie ma sterowników - **MIT**

Kolejny mit, który bierze się w sumie z tego, jak Windows przyzwyczaił użytkowników do sterowników. W przypadku Windowsa musimy iść na stronę producenta, pobrać .exe lub .msi i zainstalować, a potem zrestartować system. Jest coraz lepiej, Windows Update posiada coraz więcej sterowników w swojej bazie.

W przypadku Linuxa sprawa jest prosta - sterowniki albo są w kernelu, albo ich nie ma. Jak nie ma to nic nie zrobisz i tyle. A jak są to nawet o tym nie wiesz, bo wszystko po prostu działa. Żadnego instalowania, żadnego szukania sterowników. Albo są, albo nie ma. Nieco inaczej wygląda sprawa ze sterownikami NVidii, chociaż tutaj też się to ZNACZNIE poprawiło w ostatnich latach i większość dystrybucji po prostu same podczas instalacji wgrywają najnowszy sterownik NVidii, a potem po prostu go aktualizują jak użytkownik kliknie "Aktualizuj system". Są pewne wyjątki, ale to raczej na dystrybucjach dla entuzjastów, Ubuntu, Mint, Fedora, Pop_OS!, ZorinOS, wszystko to ma sterowniki już ogarnięte od nowości.

Ale tutaj mały sidenote - niektórzy producenci laptopów i komputerów jakieś 8-10 lat temu używali własnościowych sterowników do WiFi i Bluetooth. Dlatego też z niektórymi starymi sprzętami Linux może po prostu nie działać. Ale była to raczej mniejszość i te czasy dawno już minęły.

---

8. Linux wymaga zmiany przyzwyczajeń - **FAKT** 

Tak, to jest fakt. Każdy ma pewne swoje przyzwyczajenia przy używaniu systemu operacyjnego. I jak bardzo bym was nie zapewniał, że możecie sobie ustawić Linuxa by wyglądał jak Windows, to pewne rzeczy dalej będą inne. Jak wspomniane instalowanie czegokolwiek, sterowniki. Pewne przyzwyczajenia po prostu trzeba zmienić przechodząc na Linuxa. Jednak nie jest to długi i ciężki proces, jak niektórzy myślą. To są małe rzeczy, jak na przykład częstsze używanie skrótów klawiaturowych, odpalanie aplikacji poprzez kliknięcie klawisza Windows i wyszukanie ich (swoją drogą wyszukiwanie aplikacji w Linuxie działa O NIEBO szybciej niż w Windowsie), zamiast odpalanie ze skrótu na ekranie (chociaż to też nie do końca prawda, Ubuntu ma skróty na ekranie). Nie trzeba się uczyć komend, skrótów, czy od nowa uczyć całego systemu. Większość dystrybucji celuje w to, by być jak najbliżej Windowsa, właśnie z tego powodu. Ba, nawet KDE wygląda po prostu jak Windows z nieco innymi ikonkami. Także owszem, pewne przyzwyczajenia trzeba będzie zmienić, ale nie jest to nie wiadomo co. Zresztą robimy to cały czas, tak samo było przy przejściu z Windowsa 7 na 10 i z 10 na 11. 

Ba, kiedy mojej narzeczonej zainstalowałem Linuxa i ustawiłem na layout "Windowsowy" (pasek na dole z menu start po lewej i zegarem po prawej), powiedziałem jej że to nowa wersja Windowsa. Łyknęła jak pelikan i dopiero po pół roku używania się dowiedziała, że to Linux, jak mi się wymsknęło kiedyś na imprezie.

---

9. Gry nie działają/działają źle/trzeba kombinować - **MIT**

A najlepszym tego przykładem jest Steam Deck, który chodzi na Linuxie :D Prawda, jeszcze 2-3 lata temu gaming na Linuxie to był koszmar, nie poleciłbym tego największemu wrogowi. Jednak to się zmieniło, Valve bardzo mocno poszło w rozwój Protona (swojej warstwy translacji, coś jak Rosetta w MacOS), na stronie https://www.protondb.com/ możemy sobie sprawdzić, ze z top 1000 gier na Steam tylko 5% z nich jest oznaczone jako "Borked", czyli całkowicie zepsute lub nie działające na Linuxie. Kolejne 4% to Bronze, czyli działające tak se, reszta to Silver, Gold lub Platinum, czyli działające tak samo albo lepiej niż na Windowsie. Jak dla mnie nie jest to wcale taki zły wynik. Tym bardziej, że w sumie nie musimy nic robić, działa to jak na Windowsie - klikasz na Steam "Instaluj" i grasz.

I ten wynik z miesiąca na miesiąc się polepsza, ponieważ większość gier oznaczonych jako "Borked" nie działa wyłącznie ze względu na anticheaty. Zaś odkąd w styczniu zarówno BattlEye jak i EasyAntiCheat ogłosiły, że dodają wsparcie dla Linuxa developerzy po prostu zaznaczają jeden ptaszek i nagle gra z Borked staje się Silver lub Gold. 

Co do wydajności w grach - ponownie, wybaczcie że zawiodę hejterów, w znacznej większości przypadków jest tak samo dobrze, albo i lepiej niż na Windowsie. Z moich osobistych testów, z 10 gier które testowałem - Doom 2016, Doom Eternal, Cyberpunk 2077, Wiedźmin 3, Wiedźmin 2, Fallout 4, Besiege, Dragon Age 2, Unturned, CS:GO - wszystkie chodziły CO NAJMNIEJ na równi na świeżej instalce Windowsa oraz świeżej instalce Fedory, zaś 4 z nich - Doom 2016, Doom Eternal, Cyberpunk 2077 i Fallout 4 - wykręcały lepszą wydajność na Linuxie. A już nawet nie wspominam o dystrybucjach jak Nobara Linux, które są budowane od zera z myślą o gamingu. Tam wykręciłem w Cyberpunku 2077 wydajność o 29% lepszą niż na Windowsie.

Ale co jeżeli gramy na innych platformach niż Steam? Ano tutaj jest nadal różnie, chociaż nadal nieźle. Do Epica i GoGa mamy Heroic Launcher, czyli launcher który działa dla nich jak Steam - instaluje odpowiednią wersję Protona i konfiguruje wszystko, żeby ładnie działało. Z moich testów wynika, że w sumie wszystko poza bardzo starymi grami z GoGa działa co najmniej dobrze bez żadnego grzebania, zmieniania czy kombinowania. Po prostu instalujesz i grasz.

Najgorzej mają piraci, bo tu jest droga przez mękę xD No ale cóż, może jest w tym jakaś przewrotna karma xD

Mały sidenote odnośnie Wine i aplikacji Windowsowych, które nie są grami - od jakiegoś roku rozwijany jest projekt Bottles, który jest graficznym frontendem do Wine. Najprościej go nazwać "graficznym emulatorem Windowsa", bo pozwala graficznie, natywnie instalować aplikacje Windowsowe w Linuxie, bez potrzeby używania VMek, a potem odpalać je po prostu z menu, jak każdą aplikację Linuxową. Obecnie bardzo mocno tyrają, żeby doprowadzić pakiet Adobe do porządku.

---

10. Gry z GamePassa nie działają - **FAKT**

Ale i trochę nie do końca. Oczywiście Linux nie obsłuży aplikacji XBOX, nie obsłuży UWP, w zasadzie jedyna opcja na granie w gry z GamePassa to streaming przez przeglądarkę. Działa to, ja tak gram, ale wiadomo - trzeba mieć dobry internet i grać na padzie. Nie każdemu to pasuje. Dlatego kupiłem sobie XBoxa xD

---

11. (BONUS) Źle działa na VMce, więc pewnie na kompie też będzie źle - **MIT**

Maszyny wirtualne nie przekazują karty graficznej, nawet zintegrowanej. Renderowanie jest robione w 100% na procesorze. Dlatego też takie rzeczy jak animacje, przezroczystość, zwyczajnie nie działają na maszynach wirtualnych. Plus nie mówiąc już o wydajności, która na VMkach jest po prostu tragiczna. Jeżeli chcesz wypróbować Linuxa, to lepszym rozwiązaniem będzie zainstalowanie go nawet na pendrive (32 GB wystarczy) i uruchomienie na swoim komputerze z pena. Będzie działał wolniej niż z SSD, ale wydajność i wygląd będą dużo lepsze niż na VMce.

---

No to trochę się rozpisałem. 2707 słów do tego miejsca. I wiem, że pewnie zagorzałych fanów Windowsa nie przekonam nawet do wypróbowania Linuxa. Ale może ktoś, kto się czaił jak szpak na jebanie na tego Liunucha stwierdzi, że warto może jednak dać mu szansę?

Pozdrawiam, dzięki za lekturę i zapraszam jak zwykle do komentowania.
